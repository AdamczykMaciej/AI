
Michael Jackson
Ilustracja
Michael Jackson podczas występu w Wiedniu, czerwiec 1988
Imię i nazwisko	Michael Joseph Jackson
Pseudonim	Król Popu
Data i miejsce urodzenia	29 sierpnia 1958
Gary
Data i miejsce śmierci	25 czerwca 2009
Los Angeles
Typ głosu	tenor
Gatunki	pop, R&B, rock, soul[1]
Zawód	muzyk, tancerz, producent muzyczny, kompozytor, aktor
Aktywność	1964–2009
Wydawnictwo	Motown, Epic, Sony
Powiązania	The Jackson 5, Janet Jackson, Britney Spears, Quincy Jones, Justin Timberlake, Elizabeth Taylor, Paul McCartney, Slash, Freddie Mercury, Céline Dion, Elvis Presley
Podpis Michael Joseph Jackson
Commons	Multimedia w Wikimedia Commons
Wikicytaty	Cytaty w Wikicytatach
Strona internetowa
Michael Joseph Jackson[2] (ur. 29 sierpnia 1958 w Gary, zm. 25 czerwca 2009 w Los Angeles) – amerykański muzyk, artysta estradowy, tancerz, aktor, kompozytor, autor tekstów i filantrop[3], którego kariera i życie osobiste stały się ważną częścią kultury masowej ostatnich czterech dekad. Znany jako jeden z najlepszych wykonawców muzyki pop i jeden z najpopularniejszych muzyków w historii[4], nazywany „Królem Popu”[5][6].

Do jego dokonań w przemyśle muzycznym zalicza się rewolucyjne podejście do teledysków[4] (zapoczątkowane przez wideoklip do piosenki „Thriller” z 1983 roku) oraz zdominowanie rynku muzyki popularnej w latach 80. XX wieku[7]. Był ponadto pierwszym czarnoskórym artystą, który uzyskał silne poparcie w telewizji, w szczególności MTV, która z korzyścią dla obu stron promowała jego pionierskie wideoklipy do piosenek Thriller czy Billie Jean[8]. Spopularyzował też skomplikowane ruchy taneczne, takie jak moonwalk i robot dance[9].

Karierę muzyczną rozpoczął w wieku 6 lat, jako wokalista rodzinnego zespołu The Jackson 5. Pierwszy solowy album Got to Be There wydał w 1971 roku, będąc jeszcze członkiem grupy[10], z którą ostatecznie się rozstał w roku 1984 roku[11]. Pełną karierę solową artysta rozpoczął w 1979 roku, zaś jej szczyt przypadł na przełom lat 80. i 90. XX wieku, po wydaniu albumów Thriller, którego światowa sprzedaż wynosi ponad 100 mln egzemplarzy[12][13], i Bad. Po Thrillerze i Bad Jackson wydawał kolejne albumy osiągające wysokie pozycje na listach przebojów i sprzedaży: Dangerous (1991), HIStory (1995) oraz Invincible (2001).

W swojej karierze otrzymał 14 nagród Grammy[14] (jak również Grammy Legend Award oraz – pośmiertnie – Grammy Lifetime Achievement Award), a 13 spośród jego singli uplasowało się na pierwszych miejscach list przebojów w Stanach Zjednoczonych[15]. W listopadzie 2006 roku Raymone Bain, rzeczniczka prasowa Jacksona, ogłosiła, że Michael Jackson sprzedał ponad 750 mln egzemplarzy płyt na świecie[16].

Od 1988 do 2005 Jackson mieszkał w swojej posiadłości w Kalifornii, zwanej Neverland Ranch, gdzie zbudował wesołe miasteczko, prywatne zoo, salę kinowo-teatralno-taneczną, salę gier komputerowych, wioskę indiańską, XIX-wieczny Dziki Zachód, słynny zegar kwiatowy, stację kolejkową, często odwiedzane przez dzieci. W 1993 roku artysta został oskarżony o molestowanie seksualne nieletnich. Wątek związku Michaela Jacksona z dziećmi pojawił się ponownie w 2003 roku, po emisji dokumentu Living with Michael Jackson, jednak w 2005 roku został uniewinniony ze wszystkich zarzutów. Jackson miał troje dzieci: Michaela Josepha Jacksona Juniora (znanego jako „Prince”), Paris Michael Katherine Jackson oraz Prince’a Michaela Jacksona (znanego jako „Blanket”).

Zmarł 25 czerwca 2009 roku, w wieku 50 lat, wskutek „nagłego zatrzymania akcji serca”[17].